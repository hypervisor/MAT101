Bevis
Et bevis for en påstand fra en mengde gitte antakelser er en rekke logiske slutninger som viser hvordan vi kommer fra antakelsene
til påstanden. For hvert steg må konklusjonen være en logisk konsekvens av antakelsene.

Formodninger
En formodning (conjecture) er en påstand som vi tror, eller har god grunn til å tro er sann, men som vi ikke har bevist eller motbevist.
Goldbachs formodning: Ethvert partall større enn to kan uttrykkes som summen av to primtall (f.eks 14 = 3 + 11, 18 = 5 + 13, osv)

Hvis vi antar at ((P → Q) ∧ P) er sann, da kan vi se at P må være sann (siden venstresiden og høyresiden av ∧ må begge være sann),
og vi kan se at (P → Q) må være sann, og siden vi vet at P må være sann, da må Q også være sann fordi 1 → Q vil kun være sant når Q er 1.
Altså, med antakelsen at ((P → Q) ∧ P) er sann, har vi at (P ∧ Q) er også sann. *(P ∧ Q) er en logisk konsekvens av ((P → Q) ∧ P)*.
((P → Q) ∧ P) ⊨ (P ∧ Q).

Direkte bevis
Et direkte bevis (direct proof) for en påstand på formen "hvis F, så G" er et logisk gyldig resonnement som begynner med antakelsen
om at F er sann og som ender med konklusjonen om at G er sann.

Et direkte bevis begynner typisk med "anta at F er sann" og slutter med "det følger derfor at G er sann".
Eksempel: Anta at valuasjonen gjør (P ∧ Q) sann. Da må valuasjonen gjøre både P og Q sanne, og derfor er P sann.

Eksistensbevis
En eksistenspåstand (existential statement) er en påstand som sier at noe eksisterer. Hvordan beviser vi eksistenspåstander?
Vi beviser eksisstenspåstander ved å helt enkelt finne objektet som gjør påstanden sann. Slike bevis kalles eksistensbevis (existential proof).
Eksempel: Bevis påstanden "Det finnes et naturlig tall slik at x * 2 = 8" La x være tallet 4. Da er 4 * 2 = 8.

Bevis ved tilfeller
En annen, vanlig bevismetode er bevis ved tilfeller (proof by cases) eller bevis ved uttømmelse (proof by exhaustion).
Her deles et bevis opp i mindre deler, som tilsammen dekker det vi skal bevise, og hver enkelt del blir bevist hver for seg.
Eksempel:
    La A = { 1, 2 } og la B = { 1, 2, 3, 4 }. Vis at A ⊆ B.
    La x være et element i A. Vi må fra denne antakelsen vise at x er et element i B. Enten vil x = 1 eller x = 2. I begge tilfeller er x et element i B.
    Vi kan konkludere med at x er et element i B, og dermed med at A ⊆ B.

Tilfeldig vs vilkårlig:
Vilkårlig vil alltid være en variabel. Om vi snakker om tall fra 0 til 100, så er 7 et tilfeldig tall, og x et vilkårlig tall.

Bevis for universelle påstander
Universelle påstander er påstander som sier noe om alle objekter av en bestemt type. For eksempel "alle partall er delelige med 2" eller
"enhver valuasjon som gjør P sann, må gjøre (P ∨ Q) sann". Hvordan beviser vi universelle påstander?
En vanlig måte er ved å velge et vilkårlig (arbitrary) objekt og vise at *dette objektet* har den ønskede egenskapen. Ordet "vilkårlig" betyr at det
ikke ligger noen føringer på hvilket objekt vi velger; det kunne vært hvilket som helst objekt. Med andre ord skal vi ikke anta noe som helst om objektet.
Hvis vi skal være presise, sier vi gjerne til slutt "fordi objektet var vilkårlig valgt, holder påstanden for alle objekter".

Eksempel: Bevis påstanden "alle partall er delelige med 2".
    Dette er en universell påstand, fordi den sier noe om alle partall. La x stå for et vilkårlig partall. Per definisjon må x være på formen 2y, hvor y
    er et heltall. Da kan tallet deles på 2. *Fordi x var vilkårlig valgt, følger det at alle partall kan deles på 2*.

Eksempel: Bevis påstanden "enhver valuasjon som gjør P sann, gjør også (P ∨ Q) sann".
    Dette er en universell påstand fordi den sier noe om *alle* valuasjoner. Velg en vilkårlig valuasjon, og anta at denne gjør P sann.
    Ved definisjonen av sannhetsverditabellen for ∨-formler, må den gjøre (P ∨ Q) sann. Fordi valuasjonen var vilkårlig valgt, følger det at enhver
    valuasjon som gjør P sann, må gjøre (P ∨ Q) sann.

Eksempel: Vis at Q er en logisk konsekvens av (¬P ∧ ¬¬Q).
    Først kan vi prøve å anta at alle valuasjoner gjør (¬P ∧ ¬¬Q) sann. Det er ulurt, siden det går ikke an.
    Så prøver vi å anta at ¬¬Q er sann. Det er heller ikke så lurt. Det gir riktignok at Q er sann, men det betyr kun at Q
    er en logisk konsekvens av ¬¬Q, ikke av (¬P ∧ ¬¬Q), som er det oppgaven spør etter.
    Løsningen er å anta at (¬P ∧ ¬¬Q) er sann. Fra denne antakelsen følger det at ¬¬Q er sann, og dermed at Q er sann.
    Det viser at Q er en logisk konsekvens av (¬P ∧ ¬¬Q).

Moteksempler
Hvis en påstand ikke er sann, er det umulig å bevise den. Hvis påstanden er universell, er det i prinsippet mulig å finne et moteksempel (counter example)
til den. Et moteksempel er en form for eksistensbevis; det er et bevis for at *det finnes et tilfelle* som gjør den usann.

Kontrapositive bevis (contrapositive proof)
Noen ganger er det vanskelig å gjennomføre et direkte bevis for en påstand på formen "hvis F, så G". Da går det an å begynne med antakelsen
om at G er usann og ende med konklusjonen om at F er usann. Da må den opprinnelige påstanden holde, og dette kalles å bevise påstanden kontrapositivt.
Den kontrapositive av formelen (F → G) er formelen (¬G → ¬F).
En →-formel og den kontrapositive formelen er alltid ekvivalente med hverandre. Legg oså merke til at et kontrapositivt bevis for (F → G) er et direkte bevis
for den kontrapositive, (¬G → ¬F).

Det er god praksis å si at vi har bevist noe kontrapositivt, hvis det er det vi gjør. Noen ganger er det enmklere å bevise påstander kontrapositivt, men
et direkte bevis er som oftest å foretrekke. Et direkte bevis kan være mye enklere å lese, forstå og formidle videre.

Bevis påstanden "hvis 3n + 2 er et oddetall, så er n et oddetall".
Vi beviser den kontrapositive påstanden, som er ekvivalent: "hvis n ikke er et oddetall, så er ikke 3n + 2 et oddetall".
Herfra er strukturen på beviset identisk med et direkte bevis. Anta at n ikke er et oddetall, altså at n er et partall. Da er n på formen 2x for et heltall x.
Da er 3n + 2 lik 3(2x) + 2 som er lik 6x + 2. Siden dette tallet er lik 2(3x + 1), er det et partall. Da er ikke 3n + 2 et oddetall.
Dermed har vi vist den opprinnelige påstanden.

Motsigelsesbevis
Et motsigelsesbevis (proof by contradiction) for en påstand er et bevis som begynner med antakelsen om at påstanden er usann og som viser hvordan denne antakelsen
fører til en motsigelse. Beviset konkluderer med at påstanden må være sann.

Bevis at formelen (P → Q) ∨ (Q → P) er sann for alle valuasjoner.
Anta for motsigelse at påstanden ikke holder. Da må det finnes en valuasjon som gjør formelen usann. Den eneste måten å gjøre en disjunksjon usann på, er ved å
gjøre begge disjunktene usanne. Da må denne valuasjonen gjøre både (P → Q) og (Q → P) usanne. Siden valuasjonen gjør (P → Q) usann, må den gjøre P sann og Q usann.
Men hvis P er sann og Q er usann, så (Q → P) lik (0 → 1) som er sant, altså - vi har en motsigelse. Vi kan konkludere med at (P → Q) ∨ (Q → P) er sann for alle valuasjoner.

I motsigelsesbevis viser vi at noe er sant ved å vise at det ikke er mulig at det er usant. Dette forutsetter at det er sant hvis og bare hvis det ikke er usant -
altså at det er bare to mulige utfall, sant og usant, som er tilfellet i utsagnslogikk.
Motsigelsesbevis er ikke *konstruktive* i samme forstand som eksistensbevis og direkte bevis.

Konstruktive versus ikke-konstruktive bevis
Et motsigelsesbevis er et eksempel på et ikke-konstruktivt bevis. et motsigelsesbevis for en påstand om at noe finnes trenger ikke vise frem objektet som gjør påstanden sann.
Det er det som gjør det til et ikke-konstruktivt bevis (non-constructive proof). Hvis beviset viser frem eller gir en metode for å finne objektet, er det konstruktivt.

Bevis for at noe ikke er sant
Hvis vi vil bevise at en påstand *ikke* er sann, kan vi begynne med å anta at påstanden er sann, og vise hvordan det leder til en motsigelse.
Dette virker veldig likt motsigelsesbevis, men det er *ikke* det samme. Denne typen bevis er et direkte bevis for at noe er usant.
Et motsigelsesbevis for at en påstand P er sann, er et bevis for at ¬P leder til en motsigelse. Et bevis for at en påstand P ikke er sann, er et bevis for at antakelsen
om at P er sann leder til en motsigelse.

Altså, hvis vi antar at P er usann og finner ut at det er usant, da har vi et *indirekte* bevis på at P er sann.
Hvis vi antar at P er sann og finner ut at det er usant, da har vi et *direkte* bevis på at P er usann.

Eksempel: Vis at formlene P og (P → ¬P) ikke kan være sanne samtidig.
Anta at P og (P → ¬P) er sanne samtidig. Da finnes det en valuasjon som gjør P sann og (P → ¬P) sann. Ved tolkningen av →-formler, må valuasjonen også gjøre ¬P sann.
Ved tolkningen av ¬-formler følger det at P er usann. Men det er umulig, fordi vi har antatt at valuasjonen gjør P sann.
Vi kan konkludere med at formlene ikke kan være sanne samtidig.